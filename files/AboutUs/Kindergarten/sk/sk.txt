Bilingválna výučba
Schopnosť osvojiť si druhý jazyk vekom klesá. Vo veku 3 – 5 rokov je učenie jazyka pre dieťa prirodzené a intuitívne.

Úlohou predprimárneho vzdelávania je optimálny rozvoj dieťaťa po všetkých stránkach a jeho pripravenosť na školské vzdelávanie. Program materskej školy GALILEO SCHOOL vychádza z požiadaviek bilingválneho programu základnej školy GALILEO SCHOOL, s ktorou spolu s gymnáziom tvoria ucelený edukačný systém, na konci ktorého je pripravenosť žiaka na štúdium na najprestížnejších univerzitách sveta. 
Materská škola GALILEO SCHOOL zabezpečuje bilingválnu formu edukácie v slovenskom a anglickom jazyku. Hlavným cieľom je vzbudiť u detí prirodzený záujem o angličtinu. Prvý kontakt s angličtinou a anglicky hovoriacim lektorom majú už 3-ročné deti. Výsledky bilingválnej výučby vidia rodičia doma už po niekoľkých mesiacoch, kedy si deti osvojujú prvé anglické výrazy a dokážu pomenovať veci okolo seba v slovenskom i anglickom jazyku. 
V poslednom ročníku materskej školy sú deti dôkladne pripravované na vstup do prvého ročníka základnej školy. Spoznávajú anglickú abecedu pomocou metódy Jolly Phonics a súčasťou výučby anglického jazyka sú v poslednom ročníku aj častejšie hodiny s natívne anglicky hovoriacim lektorom. 
[Section]
Učenie hrou
Každá hra je učením a každé učenie je hrou.

Dominantnou metódou a formou aktivizujúcej výučby v materskej škole GALILEO SCHOOL je hra. Učiteľ pri jej riadení vychádza z vedomostí o podstate, význame a dispozíciách rôznych druhov hier pre rozvoj osobnosti dieťaťa. Hra je pre dieťa zábavou, ľahkým učením sa, niečím, čím získava zdravie, šťastie a spokojnosť. Učenie hrou nadväzuje na vývin dieťaťa, dieťa sa najviac a najlepšie naučí práve v hre, a tým osobnostne napreduje. Dieťa sa hrou učí a vyjadruje, v hre prejavuje charakteristiky svojej osobnosti. Hra je v predprimárnom vzdelávaní významnou výučbovou i diagnostickou metódou.
[Section]
Zážitkové učenie
Deti objavujú svet všetkými zmyslami, jednoducho ho zažívajú.

Opodstatnenosť učenia zážitkom vychádza zo skutočnosti, že to, čo človek sám prežil, cítil, videl, zostáva zakotvené hlboko v jeho vedomí. Prostredníctvom zážitkového učenia možno preniknúť do srdca každého dieťaťa, a zároveň sa podieľať na tom, aby deti v materskej škole boli šťastné, spokojné, aby na roky detstva spomínali s úsmevom a s pocitom prežitej radosti.
Profesionálny kvalifikovaný tím učiteľov v materskej škole GALILEO SCHOOL v edukačnom procese využíva metódy zážitkového učenia. Prostredníctvom zážitkov dieťa nadobúda nové poznatky a vedomosti, ktoré mu umožňujú jednoduchšie si osvojiť získané poznatky bez cieleného učenia. Vďaka nízkemu počtu detí v triede môžeme deťom ukázať svet v jeho konkrétnych podobách, môžu ho skúmať, ovoňať, ochutnať, chytiť - jednoducho ho môžu zažiť. 
[Section]
Učenie v prírode
Výučba prebieha vo vnútri i vonku. Triedičky sú priamo prepojené s predzáhradkami – outdoorovými učebňami.

Vyučovanie v prírode sa nemusí odohrávať len kdesi hlboko v lese. V materskej škole GALILEO SCHOOL sú triedičky priamo prepojené s predzáhradkami, kde sú deti v tesnom kontakte s prírodou v tieni urastených stromov, na mäkkom trávniku, alebo v pieskovisku. V areáli školy je množstvo preliezok, ihrísk, outdoorové učebne, pestovateľské hranty...
V korunách stromov hniezdia vtáky. Tento rok sme pozorovali malú sovu, ktorá vyrastala pred zrakmi detí. V predzáhradkách deti osadili množstvo kŕmidiel, ktoré pravidelne plnia krmivom, a tak majú deti skvelú príležitosť pozorovať vtáctvo po celý rok.            
[Section]
Radosť z objavovania
Objavovanie mení svet zázrakov na svet faktov a informácií.

Deti už od útleho detstva prejavujú radosť z objavovania prírody a pestujú si kladný vzťah k nej. Obľubujú témy zo živej i neživej prírody, mnohé z nich majú pre deti náznak kúzla. Skúsení učitelia materskej školy GALILEO SCHOOL práve prostredníctvom uplatňovania bádateľských metód umožňujú deťom postupne prechádzať z detského sveta zázrakov do sveta faktov a informácií.
V krásnom areáli plnom záhradiek, hrantov na pestovanie rastliniek si deti zároveň rozvíjajú manuálne zručnosti i schopnosť pozorovať a zdôvodňovať uskutočňované činnosti. Vlastná prieskumná činnosť detí predškolského veku je založená na simulovaní práce vedcov. Dieťaťu predkladáme čo najviac podnetov pre objavovanie, skúmanie, pretože každá skúsenosť, ktorú zistí vlastnou aktivitou, je preň veľkým objavom.
[Section]
Rozvoj tvorivosti a fantázie
Detská kresba udivuje svojou jednoduchosťou, naivitou, emocionalitou a originalitou.

Výtvarný prejav dieťaťa je fenomén hodný vystavenia, obdivu a triedičky materskej školy GALILEO SCHOOL sú zdobené a pravidelne obmieňané práve vlastnoručnými prácami detí. Mnohí rodičia si starostlivo odkladajú prvé kresby svojich detí, vidia v nich špecifický odkaz a učitelia vo výtvarných prejavoch objavujú prekvapujúce vývinové skoky detí a špecifickú detskú reč. Práve cez kresbu je možné nahliadnuť do pocitov, fantázie a želaní detského jedinca.
[Section]
Zdravá a pestrá strava
Najlepším kuchárom nemusí byť hlad, ale tím tvorivých kuchárov.

Najlepšou podporou chuti do jedla je aktívny pobyt na čerstvom vzduchu. V GALILEO SCHOOL si deti pestujú kladný vzťah k jedlu aj vlastným podieľaním sa na jeho príprave. Polievočka s vlastnoručne nazbieranou petržlenovou vňaťou je najchutnejšia na svete. K chuti prispievajú aj recepty od majstrov kuchárov, ktorých pravidelne pozývame do našej kuchyne, aby nás naučili pripravovať moderné a pestré jedlá. 
[Section]
Program na celé leto
V letných mesiacoch ponúkame denný letný tábor.

Materská škola GALILEO SCHOOL je počas roka zatvorená iba v čase prázdnin, ktorých termín určuje ministerstvo školstva. Počas celého leta však poskytuje denný letný tábor v týždenných turnusoch. Každý týždeň sa zaoberá inou ústrednou témou, v ktorej si deti rozširujú anglickú terminológiu a schopnosť komunikovať. 
[Section]
Koronový program
V čase korony sme prešli na on-line výučbu.

Škola GALILEO SCHOOL v decembri 2020 zriadila svoje vlastné mobilné odberové miesto, ktoré bolo podľa potreby k dispozícii všetkým zamestnancom školy a tiež rodičom detí. To umožnilo v školskom roku 2020/2021 fungovať škole takmer nepretržite. 
V programe materskej školy GALILEO SCHOOL je aj rozvoj digitálnej gramotnosti, ktorej súčasťou je budovanie kladného vzťahu k digitálnym technológiám a tiež určovanie rozumnej miery ich používania. Vo výučbe učitelia využívajú Bee-Bota, tablety aj interaktívnu tabuľu. 
V čase lockdownu boli učitelia v pravidelnom kontakte so svojimi deťmi práve cez on-line výučbu. Znie to neuveriteľne, ale deti aj túto výzvu úspešne zvládli.