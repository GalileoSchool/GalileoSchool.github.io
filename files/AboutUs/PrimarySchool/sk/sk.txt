Moderná škola
 
Moderná škola dokáže okamžite reagovať na aktuálne potreby spoločnosti. Koronarok preveril pripravenosť školy GALILEO SCHOOL preniesť výučbu do on-line priestoru. V súčasnosti sa aktivity školy sústreďujú na socializáciu žiakov, ich návrat do kolektívu. Uvedomujeme si, že žiakov pripravujeme na pracovné pozície, ktoré dnes ešte neexistujú. V tom je modernosť a vizionárstvo GALILEO SCHOOL.
 
Teoretických článkov o tom, čo je to moderná škola, alebo škola 21. storočia, bolo popísaných neúrekom. Z nášho pohľadu je moderná škola taká, ktorá dokáže okamžite reagovať na podnety a situácie, na momentálne potreby spoločnosti a nové výzvy pripravenosti detí na samotný život.
Jednou z kompetencií 21. storočia je aj digitálna gramotnosť. Vybavenosť školy IT technikou sa stala kritériom hodnotenia zariadenia. A doba koronová túto pripravenosť škôl preverila nekompromisne. V čase všeobecného kolapsu vzdelávacieho systému GALILEO SCHOOL prešla na kompletné on-line vzdelávanie. Pod taktovkou našich učiteľov vznikali programy, ktoré sme ponúkli celému Slovensku – napríklad celý súbor diktátov, čítaných známymi hercami a umelcami.
Doba postkoronová priniesla však nové potreby. Hoci sa svet a spoločnosť mení, napreduje závratným tempom, škola aj v 21. storočí bude mať rovnakú úlohu - vzdelávať a vychovávať mladých ľudí. Problematika sociálnych zručností a morálky sa ukázala ako kľúčová. A moderná škola reaguje na potreby spoločnosti okamžite.
Napriek rýchlym zmenám vo vede a technike, človek vo svojej podstate zostáva stále rovnaký. Emočné procesy a ich priebeh sa nemenia, a ich zvládanie je v dnešnom, na podnety oveľa bohatšom svete, oveľa náročnejšie. V tomto smere hrá moderná škola naozaj nezameniteľnú úlohu. Morálna výchova sa stáva nielen predmetom vyučovaným s určitou periodicitou, ale prelína sa všetkými predmetmi, stáva sa bežnou súčasťou každodenného života v škole, doma, je súčasťou konania jednotlivca.
Podmienky na osvojenie si morálneho a sociálneho chovania sa nevytvárajú len kvalitným kurikulom. Dôležitú úlohu hrá osobnosť učiteľa, ktorý sám musí ísť príkladom, vykonáva svoju prácu s nadšením, odovzdanosťou, svedomite sa pripravuje na vyučovacie hodiny. Sám tak podnecuje záujem žiakov o problematiku a snahu svedomite pristupovať ku svojej práci. Rovnako dôležitým aspektom je prístup ku žiakovi, keď zo žiaka sa stáva partner. Ak nie je dieťa nútené zakrývať nevedomosť klamstvom, /často spočívajúcu nie v lenivosti a neochote spolupracovať, ale v nedostatočnom porozumení či pomalšom chápaní /, nemusí si vymýšľať výhovorky, je preň oveľa ľahšie chovať sa morálne. Ak učiteľ nestavia vlastnú osobu do role vševedúceho a nechybujúceho mentora, a sám je príkladom neustálej práce na sebe samom, zbavuje dieťa pocitu menejcennosti a otvára mu priestor ku akceptácii seba samého ako jedinečnej bytosti, ktorá prekonáva vlastné nedostatky úsilím, nebojí sa chýb, ktoré sú stálou súčasťou života, ale učí sa ich naprávať a poučiť sa z nich.
Súčasťou vyučovania je rozvoj všetkých morálnych vlastností, potláčanie agresivity, rozvoj emocionálnej inteligencie, sebareflexie, výchova zdravej osobnosti.
[Section]
Nadnárodná škola
GALILEO SCHOOL chce osloviť rodičov, ktorí hľadajú školu s vyučovacím jazykom anglickým, s individuálnym prístupom k žiakom, školu, v ktorej počítač a internet je prirodzenou súčasťou vyučovacieho procesu.
 
Európa, Európska Únia - to sú dnes hádam najskloňovanejšie slová. A jedným dychom dodávame, že cestu do Európy otvárame predovšetkým svojim deťom. Tento fakt však kladie nejednu úlohu aj pred nás. Na cestu do EÚ musíme nasledujúcu generáciu dostatočne vybaviť. Vzdelaním a v neposlednom rade dorozumievacím prostriedkom - jazykom.
Snahy o zavedenie výučby cudzieho jazyka sa presúvajú do stále nižších vekových kategórií. Práve malé deti si hravo a bez pocitu učenia sa dokážu osvojiť v pomerne krátkom čase kvalitné základy budúcich jazykových znalostí.
GALILEO SCHOOL vo svojom programe spája požiadavky na intenzívnu výučbu jazykov a zároveň náročné požiadavky obsahových štandardov schválených Ministerstvom školstva SR. Výučba predmetov prebieha v anglickom jazyku pomocou originálnych anglicky písaných učebníc. Iba slovenský jazyk je vyučovaný po slovensky v plnom rozsahu schválených učebných plánov, s kompletnou hodinovou dotáciou. Matematika prebieha v slovenskom i anglickom jazyku.
Naša škola je schválená Ministerstvom školstva SR a je zaradená do siete škôl SR. Garanciu nad učebným procesom prevzal rektor Univerzity Konštantína Filozofa v Nitre.
GALILEO SCHOOL chce osloviť rodičov, ktorí odmietajú tradičné formy výučby a hľadajú školu s individuálnym prístupom k žiakom, školu, v ktorej počítač a internet je prirodzenou súčasťou vyučovacieho procesu.
Nízky počet žiakov v triede cca 16 detí, kvalitné vybavenie a skúsený učiteľský zbor s inovačnými ambíciami sú zárukou vysokej kvality vzdelávania.
[Section]
Bilingválna škola
Programy Európskej únie propagujú názor, že v stredoeurópskom priestore by mal každý ovládať aspoň pasívne tri jazyky. Je to možné dosiahnuť, ak sa s inojazyčnou výučbou začne už v predškolskom veku.
 
S pojmom bilingválny sa stretávame skôr v kategórii stredných škôl - predovšetkým gymnázií.
Je všeobecne známe, že schopnosť osvojiť si, teda naučiť sa cudzí jazyk vekom klesá. Na základe vedeckých pozorovaní za optimálne obdobie nadobúdania inojazyčných schopností sa považuje vek medzi 2. a 13. rokom života. Bádatelia v oblasti psycholingvistiky, ako napr. S. D. Krashan kladie ideálny limit už do predškolského veku, do obdobia 5 - 6 rokov.
 
Ľahšie osvojovanie si cudzích jazykov v detskom veku sa dáva do súvislosti:
- S plasticitou a flexibilitou vyššej nervovej činnosti v detskom veku, ktorá sa po období dospievania stráca.
- S biologickou preddispozíciou a tzv. imprintingom (vpečatením). Podľa nositeľa Nobelovej ceny K. Lorenza, ak sa nevyužije toto obdobie pre učenie sa druhému jazyku, stratí sa šanca naučiť sa cudzí jazyk ľahko a efektívne bez vynaloženia veľkej námahy.
- S fyziologickými procesmi tzv. lateralizácie, t.j. postupného umiestňovania rečových centier v ľavej hemisfére mozgu (u pravákov). Tento proces končí v puberte a tým spravidla končí aj optimálne obdobie pre osvojovanie si cudzieho jazyka.
- S tzv. nešpecifickou cestou t.j. spôsob osvojovania si cudzieho jazyka v prirodzených hrových situáciách.
- S časovým faktorom. Na rozdiel od učenia sa v lavici, keď je žiak v kontakte s jazykom iba určitú hodinu, pri nešpecifickom učení je počet hodín určený pre jazykovú stimuláciu podstatne väčší.
- S prirodzenou výslovnosťou v cudzom jazyku, ktorá sa spravidla dá získať iba v detstve. (potvrdzujú to výskumy J. Ashera a R. Garciu)
 
Súkromná základná škola GALILEO SCHOOL ráta aj s vlastnou prípravou svojich žiakov na bilingválnu výučbu. Tomuto slúži trieda predškolákov materskej školy GALILEO SCHOOL určená deťom vo veku od piatich do šiestich rokov. Kombinácia anglického a slovenského jazyka nie je obmedzujúca pri výbere školy ani vo vyšších ročníkoch. Preto sme sa rozhodli povinné predmety slovenský jazyk a čiastočne aj matematiku vyučovať v slovenskom jazyku rešpektujúc obsahové a výkonové štandardy schválené Ministerstvom školstva Slovenskej republiky platné pre základné školy.
Programy Európskej únie Sokrates a Leonardo da Vinci propagujú názor, že v stredoeurópskom priestore by mal každý ovládať aspoň pasívne tri jazyky. Je to možné dosiahnuť, ak sa s inojazyčnou výučbou začne už v predškolskom veku.
Ďakujeme PhDr. Oľge Árochovej, CSc. Za poskytnuté materiály, z ktorých sme vychádzali v tejto kapitole.
[Section]
Tvorivá škola
 
V tvorivej škole žiak nemusí memorovať množstvo údajov, učí sa ich nachádzať, pracovať s nimi a aplikovať ich do praxe.
 
V tvorivej škole sa žiak sám aktívne zapája do vyučovacieho procesu, učivo si osvojuje vlastným bádaním, s pomocou učiteľa si dokáže aj sám vyhľadáva informácie ku danej téme a následne ich spracúva vo forme projektu, či príspevku do diskusie. Učivo tak prijíma nenásilne a prirodzene, nachádza priamu súvislosť medzi teoretickými poznatkami a ich využitím v praktickom živote. Učí sa chápať vzťah medzi dejmi, príčinami a následkami. Nachádza zmysel vzdelávania, otvárajúci fantastický svet poznania a prinášajúci radosť a uspokojenie.
Učiteľ vystupuje v úlohe koordinátora, ako riadiaci a usmerňujúci subjekt, ako pomoc pri vysvetľovaní a objasňovaní. Táto práca je veľmi náročná na osobnosť učiteľa a jeho prípravu na vyučovanie. Vyžaduje nutnosť osobného prístupu k žiakom, bližšie spoznanie každého z nich, voľbu vhodnej metódy a prístupu. Týmto sa však stáva tvorivou i pre samotného učiteľa a prináša mu široké možnosti využitia vlastných tvorivých schopností a následne väčšie uspokojenie z vlastnej práce.

